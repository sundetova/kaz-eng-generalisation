Бірде, алты жастағы кезімде, жабайы орман туралы «Бастан кешкен оқиғалар» деп аталатын кітаптан ғажайып бір сурет көрдім.
Суретте айдаһар жылан жануарды бүтіндей жұтып жатты.
Сол суреттің көшірмесі мынадай.
Кітапта былай деп жазылған: «Айдаһар жыландар жемтігін шайнамай бүтіндей жұтады.
Содан кейін олар алты ай бойы қозғалмастан, тамағын қорытады екен».
Сол сәтте менің джунгли оқиғалары жайлы ойларым сан саққа жүгірді.
Мен түрлі түсті қарындашпен жұмыс істегеннен кейін тұңғыш суретімді сала бастадым.
Менің нөмірі бірінші суретім.
Оның пішіні былай еді.
Мен бұл өнер туындысын ересек кісілерге көрсеттім де, олардан суретім қорқыныш тудырады ма деп сұрадым.
Олар олар десті: «Қорқынышты? Қалпақ та қорқынышты болады ма екен?» .
Ал менің салғаным қалпақ емес еді.
Ол пілді қорытып жатқан айдаһар жыланның суреті болатын.
Үлкендерге түсінікті болмаған соң, мен басқа сурет салдым: бұдан соң үлкендерге түсінікті болуы үшін, мен айдаһардың ішкі бөлігін бейнеледім.
Үлкендерге үнемі түсіндіріп отыру керек.
Менің нөмірі екінші суретім былай болып шықты:
Үлкендер маған айдаһар жыланды, іштей немесе сырттай бейнелегенімді қойып, одан да географияға, тарихқа, есеп-қисапқа және жазу ережесіне көбірек көңіл қоюыма кеңес берді.
Осылайша мен атақты суретші болу арманымнан алты жасымда-ақ бас тарттым.
Нөмірі бірінші және нөмірі екінші суретімнің сәтсіз шығуы менің меселімді қайтарып тастады.
Үлкендер ештеңені ешқашан өз беттерімен түсінбейді, ал әр нәрсені үнемі ежіктеп түсіндіре берген балаларды мезі етіп жібереді.
Сондықтан да мен басқа мамандықты таңдауға мәжбүр болдым да, ақыры ұшқыш болып шықтым.
Жалпақ әлемді түгелге жуық араладым.
Шынына келсек, географияны білгенім маған көп көмегін тигізді.
Мен бір көргеннен-ақ Қытайды Аризонадан ажырата алатынмын.
Бұл – түнде адасып кеткен жағдайда өте пайдалы нәрсе.
Мен өмірімде көптеген ұлағатты адамдарды кездестірдім.
Көп уақыт бойы үлкендердің ортасында болдым.
Олармен қоян-қолтық араластым.
Дегенмен, оларға деген көзқарасым жақсармады.
Басқаларға қарағанда парасаттылау ғой деген адамды кездестіре қалсам, өзіммен үнемі бірге алып жүретін нөмірі бірінші суретімді көрсетіп, оны сынақтан өткізетінмін.
Шынымен түсінігі бар адам екенін білгім келетін.
Өкінішке орай, олардың қай-қайсысы болсын маған келесідей жауап қайыратын:
«Бұл қалпақ қой»
Сондықтан мен оған айдаһар жылан жайлы да немесе жабайы ормандар мен жұлдыздар туралы да сөз қозғамайтынмын.
Мен олардың деңгейіне өзімді келтіретінмін.
Олардың ұғымына түсінікті болатын бридж бен гольф ойындары жөнінде, саясат пен галстук туралы әңгімелесетінмін.
Сонда барып, ересек кісі жөн-жосықты білетін адаммен танысқанына риза болып қалатын.
Осылайша сырымды шынайы бөлісетін жан табылмай, жалғызсырап жүруім бұдан алты жыл бұрын – Сахара шөліне ойда-жоқта қонуға мәжбүр болған кезіме дейін созылды.
Мотордың бір тетігі сынса керек.
Жанымда не механик, не бір жолаушы болмағандықтан, қиын да болса ұшақты жөндеп көрмекке бел будым.
Бұл мен үшін өмір мен өлім арасындағы айқас еді, өйткені сегіз күнге жетер жетпес суым қалған болатын.
Сонымен, бірінші түні адамзат мекенінен мыңдаған шақырым қашықтықтағы жапан түзде құм үстінде түнеп шықтым.
Мен өзімді мұхит ортасында кеме апатынан кейін тақтай үстінде қалқып жүрген адамнан бетер жалғыз сезіндім.
Сондықтан болар, таң сәріде жіңішке бір дауыстан оянып кеткендегі таң қалғанымды көрсеңіз ғой.
Ол дауыс:
Өтінемін... қошақанның суретін салып берші! – деді.
Немене?
Маған қошақанның суретін салып бер.
Мен төбемнен жай түскендей, орнымнан атып тұрдым. Маған тесіле қарап тұрған ғажайып бір кішкентай баланы көрдім.
Көзімді уқалап жібердім.
